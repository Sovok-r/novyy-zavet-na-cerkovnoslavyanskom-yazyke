
\section[Собо́рное посла́нїе второ́е ст҃а́гѡ а҆пⷭ҇ла і҆ѡа́нна бг҃осло́ва.]{СОБО́РНОЕ ПОСЛА́НЇЕ ВТОРО́Е\\СТ҃А́ГѠ А҆Пⷭ҇ЛА І҆ѠА́ННА БГ҃ОСЛО́ВА.}

\subsection{Глава̀~\cuNum{1}. Зача́ло~\cuNum{75}.}

\cuLettrine Ста́рецъ и҆збра́ннѣй госпожѣ̀ и҆ ча́дѡмъ є҆ѧ̀, и҆̀хже а҆́зъ люблю̀ вои́стиннꙋ, и҆ не а҆́зъ то́чїю, но и҆ всѝ разꙋмѣ́вшїи и҆́стинꙋ, \textsuperscript{\cuNum{2}}\,за и҆́стинꙋ пребыва́ющꙋю въ на́съ, и҆ съ на́ми бꙋ́детъ во вѣ́ки: \textsuperscript{\cuNum{3}}\,да бꙋ́детъ съ ва́ми блгⷣть, млⷭ҇ть, ми́ръ ѿ бг҃а ѻ҆ц҃а̀, и҆ ѿ гдⷭ҇а і҆и҃са хрⷭ҇та̀, сн҃а ѻ҆́ч҃а, во и҆́стинѣ и҆ любвѝ. \textsuperscript{\cuNum{4}}\,Возра́довахсѧ ѕѣлѡ̀, ꙗ҆́кѡ ѡ҆брѣто́хъ ѿ ча̑дъ твои́хъ ходѧ́щихъ во и҆́стинѣ, ꙗ҆́коже за́повѣдь прїѧ́хомъ ѿ ѻ҆ц҃а̀. \textsuperscript{\cuNum{5}}\,И҆ ны́нѣ молю́ тѧ, госпожѐ, не ꙗ҆́кѡ за́повѣдь пишꙋ̀ тебѣ̀ но́вꙋ, но ю҆́же и҆́мамы и҆спе́рва, да лю́бимъ дрꙋ́гъ дрꙋ́га. \textsuperscript{\cuNum{6}}\,И҆ сїѧ̀ є҆́сть любы̀, да хо́димъ по за́повѣдемъ є҆гѡ̀. Сїѧ̀ є҆́сть за́повѣдь, ꙗ҆́коже слы́шасте и҆спе́рва, да въ не́й хо́дите: \textsuperscript{\cuNum{7}}\,занѐ мно́зи лестцы̀ внидо́ша въ мі́ръ, не и҆сповѣ́дающе і҆и҃са хрⷭ҇та̀ прише́дша во пло́ти: се́й є҆́сть лсте́цъ и҆ а҆нті́хрїстъ. \textsuperscript{\cuNum{8}}\,Блюди́те себѐ, да не погꙋбитѐ ꙗ҆̀же дѣ́ласте дѡ́браѧ, но да мздꙋ̀ соверше́ннꙋ воспрїи́мете. \textsuperscript{\cuNum{9}}\,Всѧ́къ престꙋпа́ѧй и҆ не пребыва́ѧй во ᲂу҆че́нїи хрⷭ҇то́вѣ бг҃а не и҆́мать: пребыва́ѧй же во ᲂу҆че́нїи хрⷭ҇то́вѣ, се́й и҆ ѻ҆ц҃а̀ и҆ сн҃а и҆́мать. \textsuperscript{\cuNum{10}}\,А҆́ще кто̀ прихо́дитъ къ ва́мъ, и҆ сегѡ̀ ᲂу҆че́нїѧ не прино́ситъ, не прїе́млите є҆го̀ въ до́мъ, и҆ ра́доватисѧ є҆мꙋ̀ не глаго́лите: \textsuperscript{\cuNum{11}}\,глаго́лѧй бо є҆мꙋ̀ ра́доватисѧ, соѡбща́етсѧ дѣлѡ́мъ є҆гѡ̀ ѕлы̑мъ. \textsuperscript{\cuNum{12}}\,Мнѡ́га и҆мѣ́хъ писа́ти ва́мъ, и҆ не восхотѣ́хъ хартїе́ю и҆ черни́ломъ, но надѣ́юсѧ прїитѝ къ ва́мъ и҆ ᲂу҆сты̀ ко ᲂу҆стѡ́мъ глаго́лати, да ра́дость ва́ша бꙋ́детъ и҆спо́лнена. \textsuperscript{\cuNum{13}}\,Цѣлꙋ́ютъ тѧ̀ ча̑да сестры̀ твоеѧ̀ и҆збра́нныѧ. А҆ми́нь.

\noprelistbreak\begin{quotation}Коне́цъ собо́рномꙋ посла́нїю і҆ѡа́нновꙋ второ́мꙋ:

и҆́мать въ себѣ̀ главꙋ̀~\cuNum{1} и҆ зача́ло церко́вное~\cuNum{1}.\end{quotation}

